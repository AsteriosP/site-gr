
# Κατασκευή ιστοσελίδας για το τμήμα Πληροφορικής
Η εργασία αυτή είναι κατάλληλη για όσους γνωρίζουν ήδη ή επιθυμούν να μάθουν μόνοι τους σε γρήγορους ρυθμούς τις βασικές τεχνολογίες του Web (HTML, CSS, Javascript), καθώς και το περιβάλλον προγραμματισμού στατικών ιστοσελίδων [Jekyll](https://jekyllrb.com/docs/quickstart/). Εκτός από την εξοικείωση με την συνεργατική ανάπτυξη εφαρμογών στην πλατφόρμα του GitHub, θα μάθουμε να δουλεύουμε με εργαλεία όπως το linux, git σε command line. Στην εργασία αυτή θα κατασκευάσουμε συνεργατικά ένα νέο ιστότοπο για το τμήμα Πληροφορικής. Για τον σκοπό αυτό θα πρέπει να δημιουργήσετε ένα αντίγραφο του [αποθετηρίου](https://github.com/ioniodi/site-gr) και να ακολουθήσετε τα βήματα που αντιστοιχούν στα ανοιχτά issues αυτής της εργασίας.

## Βαθμολόγηση
Η εργασία αυτή έχει στόχο να δημιουργήσει μια πλήρως λειτουργική ιστοσελίδα αλλά αυτό **δεν** είναι το βασικό κριτήριο για την βαθμολόγηση. Για την βαθμολογία θα πρέπει τα αιτήματα να γίνουν δεκτά και ο βαθμός είναι τόσο μεγαλύτερος όσο περισσότερα αιτήματα γίνουν δεκτά και ανάλογα πάντα με την [δυσκολία τους όπως περιγράφεται στα ανοικτά θέματα](https://github.com/ioniodi/site-gr/issues/7). Ολα τα αιτήματα ενσωμάτωσης προς το κεντρικό αποθετήριο που απορρίπτονται με αιτιολόγηση είναι ευθύνη σας να τα διορθώσετε και να τα στείλετε πάλι σωστά διαφορετικά η βαθμολόγηση για το αντίστοιχο αίτημα δεν θα είναι πλήρης ή θα είναι μηδενική ανάλογα με το λάθος που έχει γίνει. Για την άριστη βαθμολόγηση (8-9-10), εκτός από την ποσότητα-δυσκολία των αιτημάτων, θα εκτιμηθεί κυρίως η συνεργατικότητα όπως αυτή αποτυπώνεται από τα τις πρωτοβουλίες σας για νέα θέματα που δεν υπήρχαν, καθώς και από την ανάλυψη συντονιστικού ρόλου, π.χ., αξιολόγηση-διορθώσεις σε αιτήματα συναδέλφων.

## Διαδικασία συνεισφοράς
Η [συνεισφορά γίνεται σύμφωνα](https://guides.github.com/introduction/flow/) με τις [οδηγίες του Github](https://git-scm.com/book/en/v2/GitHub-Contributing-to-a-Project). Ο καλύτερος τρόπος για να μάθετε αυτήν την διαδικασία είναι να στείλετε αιτήματα για κάποια πολύ εύκολα παραδοτέα. Συνοπτικά, για κάθε σελίδα ή αλλαγή που κάνετε θα πρέπει πρώτα να δημιουργείτε ένα νέο κλαδί και μετά να κάνετε ένα αίτημα ενσωμάτωσης το οποίο συνοδεύεται από περιγραφικό τίτλο και σχόλιο με το ΑΜ σας. Για παράδειγμα, αν θέλετε να στείλετε δύο νέα ή αλλαγμένα αρχεία θα πρέπει να δημιουργήσετε ένα κλαδί για κάθε ένα, γιατί μπορεί να θέλουμε να κάνουμε δεκτό μόνο το ένα από τα δύο, π.χ., γιατί το ένα μπορεί να έχει κάποιο λάθος το οποίο δημιουργεί πρόβλημα στο κεντρικό αποθετήριο. Για να μειώσουμε τα αιτήματα που απορρίπτονται θα πρέπει να δοκιμάζετε πρώτα τις αλλαγές και προσθήκες που κάνετε στο τοπικό αντίγραφο σας, αφού πρώτα [ενεργοποιήσετε τις ρυθμίσεις στον δικό σας λογαριασμό netlify](https://app.netlify.com/). 

## Τεκμηρίωση θέματος
Το θέμα της ιστοσελίδας βασίζεται στο [minimalmistakes](https://mmistakes.github.io/minimal-mistakes/) και βρίσκεται στο αποθετήριο [minimal-ionio](https://github.com/ioniodi/minimal-ionio). Το αποθετήριο εδώ περιέχει μόνο το περιεχόμενο της ιστοσελίδας, ενώ στο αποθετήριο του θέματος θα βρείτε τον κώδικα που μετατρέπει τα δεδομένα σε σελίδα για τον τελικο χρήστη.

